# -*- mode: mandoku-view; -*-
#+TITLE: 御定全唐詩錄
#+DATE: 2015-08-25 00:43:39.812819
#+PROPERTY: ID KR4h0161
#+PROPERTY: BASEEDITION WYG    
#+PROPERTY: JUAN 卷三十三
<pb:KR4h0161_WYG_033-1a>¶
　欽定四庫全書¶
御定全唐詩録卷三十三¶
　　杜甫(十/)¶
　　近體詩(五/)¶
　　　詠懷古跡¶
　支離東北風塵際漂泊西南天地間三峽樓臺淹日月¶
　五溪衣服共雲山羯胡事主終無賴詞客哀時且未還¶
　庾信平生最蕭瑟暮年詩賦動江闗¶
<pb:KR4h0161_WYG_033-1b>¶
　揺落深知宋玉悲風流儒雅亦吾師悵望千秋一灑淚¶
　蕭條異代不同時江山故宅空文藻雲雨荒臺豈夢思¶
　最是楚宫俱泯滅舟人指㸃到今疑¶
　羣山萬壑赴荆門生長明妃尚有村一去紫臺連朔漠¶
　獨留青塜向黄昏畵圖省識春風面環珮空歸月夜魂¶
　千載琵琶作胡語分明怨恨曲中論¶
　蜀主窺呉幸三峽崩年亦在永安宫翠華想像空山裏¶
　玉殿虚無野寺中古廟杉松巢水鶴歲時伏臘走村翁¶
<pb:KR4h0161_WYG_033-2a>¶
武侯祠屋常鄰近一體君臣祭祀同¶
諸葛大名垂宇宙宗臣遺像肅清髙三分割據紆籌䇿¶
萬古雲霄一羽毛伯仲之間見伊吕指揮若定失蕭曹¶
運移漢祚難恢復志決身殱軍務勞¶
　　諸將¶
漢朝陵墓對南山胡鹵千秋尚入闗昨日玉魚䝉葬地¶
早時金盌出人間見愁汗馬西戎逼曽閃朱旗北斗殷¶
多少材官守涇渭將軍且莫破愁顔¶
<pb:KR4h0161_WYG_033-2b>¶
韓公本意築三城擬絶天驕拔漢旌豈謂盡煩回紇馬¶
翻然逺救朔方兵胡來不覺潼闗隘龍起猶聞晉水清¶
獨使至尊憂社稷諸君何以答昇平(箋曰當景龍之時/張仁願築城胡腹)¶
(中制其南牧猶以狼居澣海絶幕未空為恨不及百年/而禄山作逆回鶻助順堂堂中夏借力於彼以資匡復)¶
(國勢之寖衰如此邉事之倒置如此不亦傷乎是以悲/潼闗之失隘思唐堯之一旅勸勉河北諸將不應無韓)¶
(公之老謀而以賊遺君父也往余沿襲舊聞謂責諸將/不應借助於回紇當盜發幽陵天子西走汾陽提朔方)¶
(孤軍轉戰逐北香積之翦伏西嶺之却迴非回紇恊力/奮擊或出其背或出其後勝負未決兩都之收復未可)¶
(知也當此之時能預料其怙恩肆掠逆而拒之乎魏勃/曰失火之家當先白大人後救火乎此切諭也故吾謂)¶
<pb:KR4h0161_WYG_033-3a>¶
(豈謂盡煩云云乃俯仰感嘆之詞非以是為謀國不臧/而有所彈刺也有言末章二句屬勸勉汾陽之詞汾陽)¶
(自相州罷歸部曲離散承詔日麾下才數十騎僅免於/朝㤙元振交口訾嚙少陵於此時惜之可也訟之可也)¶
(又何庸執三寸之管把其短長乎新書亦謂太宗能用/突厥而肅宗不能用回紇兎園書生不識世務鈔略論)¶
(斷妄談兵事如此類/者皆可以一笑也)¶
洛陽宫殿化為烽休道秦闗百二重滄海未全歸禹貢¶
薊門何處盡堯卦朝廷衮職雖多預天下軍儲不自供¶
稍喜臨邉王相國肯銷金甲事春農(箋曰此責朝廷之/大臣出將者也將)¶
(相大臣當安危重任不思何以歸職貢復封疆補衮職/於朝廷供軍儲於天下如王縉者不過募耕勸農修承)¶
<pb:KR4h0161_WYG_033-3b>¶
(平有司之職業而已曰稍喜者蓋深致不滿之意非褒/詞也朝廷衮職思得中興賢佐如仲山甫以補衮闕非)¶
(尋常諫諍/之謂也)¶
迴首扶桑銅柱標冥冥氛祲未全銷越裳翡翠無消息¶
南海明珠乆寂寥殊錫曽為大司馬總戎皆挿侍中貂¶
炎風朔雪天王地只在忠良翊聖朝(箋曰此深戒朝廷/不當使中官出將)¶
(也楊思朂討安南五溪殘酷好殺故越裳不貢吕太一/收珠南海阻兵作亂故南海不靖李輔國以中官拜大)¶
(司馬所謂殊錫也魚朝㤙等以中官為觀軍容使所謂/總戎也炎風朔雪皆天王之地只當精求忠良以翊聖)¶
(朝安得偏信一二中人據將帥之重任自取潰僨乎肅/代間國勢衰弱不復再振其根本胥在於此斯豈非忠)¶
<pb:KR4h0161_WYG_033-4a>¶
(規切諫救世/之針藥與)¶
錦江春色逐人來巫峽清秋萬壑哀正憶往時嚴僕射¶
共迎中使望鄉臺主恩前後三持節軍令分明數舉杯¶
西蜀地形天下險安危須仗出羣材(箋曰此言蜀中將/帥也崔旰殺郭英)¶
(乂栢茂林李昌䕫楊子琳舉兵討旰蜀中大亂杜鴻漸/受命鎮蜀畏旰數薦于朝請以節制讓旰茂琳等各為)¶
(本州刺史上不得已從之鴻漸以宰相兼成都尹劍南/東西川副元帥主恩隆于嚴武而畏怯憚旰反委以任)¶
(日置酒髙㑹姑息養亂有媿前鎮多矣公詩標巫峽錦/江指西蜀之地形也曰正憶曰徃時感今而指昔也主)¶
(恩則是而軍令則非昔人之三杯何如今人之縱飲如/武者真出羣之材安危可寄而今非其人可知也公身)¶
<pb:KR4h0161_WYG_033-4b>¶
(居蜀中而風刺出鎮之宗衮故指逺而詞文如此回韓/純玉曰首章責諸將之防邊者次章責諸將之用  紇)¶
(者三章刺大臣之出將者四章戒中官之出將者末章/則因身在蜀中而婉刺鎮蜀之將也故捴命其題曰諸)¶
(將/)¶
　　夜¶
露下天髙秋水清空山獨夜旅魂驚疎燈自照孤帆宿¶
新月猶懸雙杵鳴南菊再逢人卧病北書不至雁無情¶
步檐倚杖看牛斗銀漢遥應接鳯城¶
　　暮春¶
<pb:KR4h0161_WYG_033-5a>¶
卧病擁塞在峽中瀟湘洞庭虛映空楚天不斷四時雨¶
巫峽常吹千里風沙上草閣栁新闇城邊野池蓮欲紅¶
暮春鴛鷺立洲渚挾子飜飛還一叢¶
　　返照¶
楚王宫北正黄昏白帝城西過雨痕返照入江翻石壁¶
歸雲擁樹失山村衰年肺病唯髙枕絶塞愁時早閉門¶
不可久留豺虎亂南方實有未招魂¶
　　九日¶
<pb:KR4h0161_WYG_033-5b>¶
重陽獨酌盃中酒抱病起登江上臺竹葉於人既無分¶
菊花從此不須開殊方日落𤣥猿哭舊國霜前白雁來¶
弟妺蕭條各何往干戈衰謝兩相催¶
　　冬至¶
年年至日長為客忽忽窮愁泥殺人江上形容吾獨老¶
天邊風俗自相親杖藜雪後臨丹壑鳴玉朝來散紫宸¶
心折此時無一寸路迷何處見三秦¶
　　小至¶
<pb:KR4h0161_WYG_033-6a>¶
天時人事日相催冬至陽生春又來刺繡五紋添弱線¶
吹葭六琯動浮灰岸容待臘將舒栁山意衝寒欲放梅¶
雲物不殊鄉國異教兒且覆掌中杯¶
　　覽物¶
曾為掾吏趨三輔憶在潼闗詩興多巫峽忽如瞻華岳¶
蜀江猶似見黄河舟中得病移衾枕洞口經春長薜蘿¶
形勝有餘風土惡㡬時迴首一髙歌¶
　　愁(強戯為/吳體)¶
<pb:KR4h0161_WYG_033-6b>¶
江草日日喚愁生巫峽泠冷非世情盤渦鷺浴底心性¶
獨樹花發自分明十年戎馬暗萬國異域賔客老孤城¶
渭水秦山得見否人今罷病虎縱横¶
　　晝夢¶
二月饒睡昏昏然不獨夜短晝分眠桃花氣暖眼自醉¶
春渚日落夢相牽故鄉門巷荆棘底中原君臣豺虎邊¶
安得務農息戰鬬普天無吏横索錢¶
　　即事¶
<pb:KR4h0161_WYG_033-7a>¶
暮春三月巫峽長皛皛行雲浮日光雷聲忽送千峯雨¶
花氣渾如百和香黄鶯過水翻迴去燕子銜泥濕不妨¶
飛閣捲簾圖畵裏虛無只少對瀟湘¶
　　即事¶
天畔羣山孤草亭江中風浪雨冥冥一雙白魚不受釣¶
三寸黄柑猶自青多病馬卿無日起窮途阮籍㡬時醒¶
未聞細栁散金甲腸斷秦川流濁涇¶
　　舍弟觀赴藍田取妻子到江陵喜寄¶
<pb:KR4h0161_WYG_033-7b>¶
汝迎妻子逹荆州消息真傳解我憂鴻雁影來連峽内¶
鶺鴒飛急到沙頭嶢關險路今虛逺禹鑿寒江正穏流¶
朱紱即當隨綵鷁青春不假報黄牛¶
馬度秦闗雪正深北來肌骨苦寒侵他鄉就我生春色¶
故國移居見客心剰欲提㩦如意舞喜多行坐白頭吟¶
廵簷索共梅花笑冷蘂疎枝半不禁¶
庾信羅含俱有宅春來秋去作誰家短牆若在從殘草¶
喬木如存可假花卜築應同蔣詡徑為園須似邵平𤓰¶
<pb:KR4h0161_WYG_033-8a>¶
比年病酒開㳙滴弟勸兄酬何怨嗟¶
　　江雨有懷鄭典設¶
春雨闇闇塞峽中早晩來自楚王宫亂波分披已打岸¶
弱雲狼籍不禁風寵光蕙葉與多碧㸃注桃花舒小紅¶
谷口子真正憶汝岸髙瀼滑限西東¶
　　七月一日題終明府水樓¶
髙棟層軒已自涼秋風此日灑衣裳翛然欲下隂山雪¶
不去非無漢署香絶壁過雲開錦繡疎松夾水奏笙簧¶
<pb:KR4h0161_WYG_033-8b>¶
看君宜著王喬履真賜還疑出尚方(終明府功曹也兼/攝奉節令故有此)¶
(句佇觀奏/即真也)¶
宓子彈琴邑宰日終軍棄繻英妙時承家節操尚不泯¶
為政風流今在兹可憐賔客盡傾蓋何處老翁來賦詩¶
楚江巫峽半雲雨清簟疎簾看奕碁¶
　　又呈呉郎¶
堂前撲棗任西鄰無食無兒一婦人不為困窮寧有此¶
秖縁恐懼轉須親即防逺客雖多事使挿疎籬却甚真¶
<pb:KR4h0161_WYG_033-9a>¶
已訴徴求貧到骨正思戎馬淚盈巾¶
　　覃山人隱居¶
南極老人自有星北山移文誰勒銘徴君已去獨松菊¶
哀壑無光留户庭予見亂離不得已子知出處必須經¶
髙車駟馬帶傾覆悵望秋天虚翠屏(韓純玉曰此詩明/是譏諷語嘆山人)¶
(之不終隠也其曰徴君已去哀壑無光/帶傾覆虛翠屏已是一篇北山移文矣)¶
　　送李八秘書赴杜相公幕¶
青簾白舫益州來巫峽秋濤天地廻石出倒聽楓葉下¶
<pb:KR4h0161_WYG_033-9b>¶
櫓揺背指菊花開貪趨相府今晨發恐失佳期後命催¶
南極一星朝北斗五雲多處是三台¶
　　季夏送鄉弟韶陪黄門從叔朝謁¶
令弟尚為蒼水使名家莫出杜陵人比來相國兼安蜀¶
歸赴朝廷已入秦捨舟䇿馬論兵地拖玉腰金報主身¶
莫度清秋吟蟋蟀早聞黄閣畵麒麟¶
　　見螢火¶
巫山秋夜螢火飛簾疎巧入坐人衣忽驚屋裏琴書冷¶
<pb:KR4h0161_WYG_033-10a>¶
復亂簷邊星宿稀却繞井欄添箇箇偶經花蘂弄輝輝¶
滄江白髪愁看汝來歳如今歸未歸¶
　　吹笛¶
吹笛秋山風月清誰家巧作斷腸聲風飄律吕相和切¶
月傍闗山幾處明胡騎中宵堪北走武陵一曲想南征¶
故園楊栁今揺落何得愁中却盡生¶
　　見王監兵馬使說近山有白黒二鷹羅者久取竟¶
　　　未能得王以為毛骨有異他鷹恐臘後春生鶱¶
<pb:KR4h0161_WYG_033-10b>¶
　　　飛避暖勁翮思秋之甚眇不可見請余賦詩¶
雪飛玉立盡清秋不惜竒毛恣逺遊在野只教心力破¶
于人何事網羅求一生自獵知無敵百中爭能恥下鞲¶
鵬礙九天須却避兎藏三穴莫深憂¶
黒鷹不省人間有度海疑從北極來正翮摶風超紫塞¶
立冬幾夜宿陽臺虞羅自各虚施巧春雁同歸必見猜¶
萬里寒空祇一日金眸玉爪不凡材¶
　　人日¶
<pb:KR4h0161_WYG_033-11a>¶
此日此時人共得一談一笑俗相㸔尊前栢葉休隨猶¶
勝裏金花巧耐寒佩劍衝星聊暫拔匣琴流水自須彈¶
早春重引江湖興直道無憂行路難¶
　　奉送蜀州栢二别駕將中丞命赴江陵起居衛尚¶
　　　書太夫人因示從弟行軍司馬佐¶
中丞問俗畵熊頻愛弟傳書彩鷁新遷轉五州防禦使¶
起居八座太夫人楚宫臘送荆門水白帝雲偷碧海春¶
報與恵連詩不惜知吾斑鬢總如銀¶
<pb:KR4h0161_WYG_033-11b>¶
　　多病執熱奉懷李尚書¶
衰年正苦病侵凌首夏何須氣鬰蒸大水淼茫炎海接¶
竒峯硉兀火雲升思霑道暍黄梅雨敢望宫恩玉井氷¶
不是尚書期不顧山隂野雪興難乗¶
　　江陵節度陽城郡王新樓成王請嚴侍御判官賦¶
　　　七字句同作¶
樓上炎天氷雪生髙飛燕雀賀新成碧忩宿霧濛濛濕¶
朱栱浮雲細細輕杖鉞褰帷瞻具美投壺散帙有餘清¶
<pb:KR4h0161_WYG_033-12a>¶
自公多暇延參佐江漢風流萬古情¶
　　又作此奉衛王¶
西北樓成雄楚都逺開山岳散江湖二儀清濁還髙下¶
三伏炎蒸定有無推轂㡬年唯鎮靜曳裾終日盛文儒¶
白頭授簡焉能賦愧似相如為大夫¶
　　暮歸¶
霜黄碧梧白鶴棲城上擊柝復烏啼客子入門月皎皎¶
誰家搗練風凄凄南渡桂水闕舟檝北歸秦川多鼓鞞¶
<pb:KR4h0161_WYG_033-12b>¶
年過半百不稱意明日看雲還杖藜¶
　　公安送韋二少府匡賛¶
逍遥公後世多賢送爾維舟惜此筵念我能書數字至¶
將詩不必萬人傳時危兵甲黄塵裏日短江湖白髪前¶
古往今來皆涕淚斷腸分手各風煙¶
　　曉發公安¶
北城擊柝復欲罷東方明星亦不遲鄰雞野哭如昨日¶
物色生態能㡬時舟檝眇然自此去江湖逺適無前期¶
<pb:KR4h0161_WYG_033-13a>¶
出門轉盼已陳迹藥餌扶吾隨所之¶
　　燕子來舟中作¶
湖南為客動經春燕子啣泥兩度新舊入故園常識主¶
如今社日逺看人可憐處處巢君室何異飄飄託此身¶
暫語船檣還起去穿花落水益霑巾¶
　　小寒食舟中作¶
佳辰强飯食猶寒隱几蕭條戴鶡冠春水船如天上坐¶
老年花似霧中看姢姢戱蝶過閒幔片片輕鷗下急湍¶
<pb:KR4h0161_WYG_033-13b>¶
雲白山青萬餘里愁看直北是長安¶
　　贈韋七賛善¶
鄉里衣冠不乏賢杜陵韋曲未央前爾家最近魁三象¶
時論同歸尺五天北走闗山開雨雪南遊花栁塞雲煙¶
洞庭春色悲公子蝦菜忘歸范蠡船¶
　　酬郭十五判官¶
才微歲老尚虚名卧病江湖春復生藥裹闗心詩總廢¶
花枝照眼句還成只同燕石能星隕自得隋珠覺夜明¶
<pb:KR4h0161_WYG_033-14a>¶
喬口橘洲風浪促繫帆何惜片時程¶
　　遣悶戯呈路十九曹長¶
江浦雷聲喧昨夜春城雨色動微寒黄鸝並坐交愁濕¶
白鷺羣飛大劇乾晚節漸於詩律細誰家數去酒盃寛¶
惟君醉愛清狂客百遍相看意未䦨¶
　　送辛貟外¶
雙峰寂寂對春臺萬竹青青照客杯細草留連侵坐軟¶
殘花悵望近人開同舟昨日何由得並馬今朝未擬迴¶
<pb:KR4h0161_WYG_033-14b>¶
直到綿州始分首江邊樹裏共誰來¶
　　清明二首¶
朝來新火起新煙湖色春光淨客船繡羽銜花他自得¶
紅顔騎竹我無縁胡童結束還難有楚女腰肢亦可憐¶
不見定王城舊處長懷賈傅井依然虛霑焦舉為寒食¶
實藉嚴君賣卜錢鐘鼎山林各天性濁醪麤飯任吾年¶
此身飄泊苦西東右臂偏枯半耳聾寂寂繫舟雙下淚¶
悠悠伏枕左書空十年蹴踘將雛逺萬里鞦韆習俗同¶
<pb:KR4h0161_WYG_033-15a>¶
旅雁上雲歸紫塞家人鑚火用青楓秦城樓閣煙花裏¶
漢主山河錦繡中風水春來洞庭濶白蘋愁殺白頭翁¶
　　即事¶
百寳裝腰帶真珠絡臂鞲笑時花近眼舞罷錦纒頭¶
　　絶句¶
遲日江山麗春風花草香泥融飛燕子沙暖睡鴛鴦¶
江碧鳥逾白山青花欲燃今春看又過何日是歸年¶
　　絶句¶
<pb:KR4h0161_WYG_033-15b>¶
日出籬東水雲生舍北泥竹髙鳴翡翠沙僻舞鵾雞¶
藹藹花蘂亂飛飛蜂蝶多幽棲身懶動客至欲如何¶
急雨捎溪足斜暉轉樹腰隔巢黄鳥並翻藻白魚跳¶
　　八陣圖¶
功蓋三分國名成八陣圖江流石不轉遺恨失吞呉¶
　　復愁¶
人煙生處僻虎跡過新蹄野鶻翻窺草村船逆上溪¶
釣艇收緍盡昏鴉接翅歸月生初學扇雲細不成衣¶
<pb:KR4h0161_WYG_033-16a>¶
　　絶句¶
漫道春來好狂風大放顛吹花隨水去翻却釣魚船¶
　　贈李白¶
秋來相顧尚飄蓬未就丹砂媿葛洪痛飲狂歌空度日¶
飛揚跋扈為誰雄¶
　　少年行¶
莫笑田家老瓦盆自從盛酒長兒孫傾銀注玉驚人眼¶
共醉終同卧竹根¶
<pb:KR4h0161_WYG_033-16b>¶
　　贈花卿¶
錦城絲管日紛紛半入江風半入雲此曲秖應天上有¶
人間能得幾回聞¶
　　少年行¶
馬上誰家白面郎臨堦下馬坐人床不通姓字麤豪甚¶
指㸃銀瓶索酒嘗¶
　　絶句漫興¶
眼見客愁愁不醒無賴春色到江亭即遣花開深造次¶
<pb:KR4h0161_WYG_033-17a>¶
便覺鶯語太丁寧¶
手種桃李非無主野老牆低還是家恰似春風相欺得¶
夜來吹折數枝花¶
熟知茅齋絶低小江上燕子故來頻銜泥㸃汚琴書内¶
更接飛蟲打著人¶
二月已破三月來漸老逢春能幾迴莫思身外無窮事¶
且盡生前有限杯¶
腸斷春江欲盡頭杖藜徐步立芳洲顛狂栁絮隨風去¶
<pb:KR4h0161_WYG_033-17b>¶
輕薄桃花逐水流¶
懶慢無堪不出村呼兒日在掩柴門蒼苔濁酒林中靜¶
碧水春風野外昏¶
糝徑楊花鋪白氈㸃溪荷葉叠青錢筍根稚子無人見¶
沙上鳬雛傍母眠¶
舍西柔桑葉可拈江畔細麥復纎纎人生㡬何春已夏¶
不放香醪如蜜甜¶
隔户楊栁弱嫋嫋恰似十五女兒腰誰謂朝來不作意¶
<pb:KR4h0161_WYG_033-18a>¶
狂風挽斷最長條¶
　　江畔獨步尋花¶
江上被花惱不徹無處告訴只顛狂走覓南鄰愛酒伴¶
經旬出飲獨空牀(斛斯融/吾酒徒)¶
稠花亂蘂裹江濵行步欹危實怕春詩酒尚堪驅使在¶
未須料理白頭人¶
江深竹靜兩三家多事紅花映白花報荅春光知有處¶
應須美酒送生涯¶
<pb:KR4h0161_WYG_033-18b>¶
東望少城花滿煙百花髙樓更可憐誰能載酒開金盞¶
喚取佳人舞繡筵¶
黄師塔前江水東春光懶困倚微風桃花一簇開無主¶
可愛深紅間淺紅¶
黄四娘家花滿蹊千朶萬朶壓枝低留連戱蝶時時舞¶
自在嬌鶯恰恰啼¶
不是愛花即欲死只恐花盡老相催繁枝容易紛紛落¶
嫩葉商量細細開¶
<pb:KR4h0161_WYG_033-19a>¶
　　三絶句¶
楸樹馨香倚釣磯斬新花蘂未應飛不如醉裏風吹盡¶
可忍醒時雨打稀¶
門外鸕鷀去不來沙頭忽見眼相猜自今已後知人意¶
一日須來一百回¶
無數春笋滿林生柴門密掩斷人行㑹須上畨看成竹¶
客至從嗔不出迎¶
　　戱為六絶句¶
<pb:KR4h0161_WYG_033-19b>¶
庾信文章老更成凌雲健筆意縱横今人嗤㸃流傳賦¶
不覺前賢畏後生¶
楊王盧駱當時體輕薄為文哂未休爾曹身與名俱滅¶
不廢江河萬古流¶
縱使盧王操翰墨劣于漢魏近風騷龍文虎脊皆君馭¶
歴塊過都見爾曹¶
才力應難誇數公凡今誰是出羣雄或看翡翠蘭苕上¶
未掣鯨魚碧海中¶
<pb:KR4h0161_WYG_033-20a>¶
不薄今人愛古人清詞麗句必為鄰竊攀屈宋宜方駕¶
恐與齊梁作後塵¶
未及前賢更勿疑遞相祖述復先誰别裁偽體親風雅¶
轉益多師是汝師¶
　　中丞嚴公雨中垂寄見憶一絶奉荅¶
雨映行宫辱贈詩元戎肯赴野人期江邊老病雖無力¶
強擬晴天理釣絲¶
　　投簡梓州幕府兼簡韋十郎官¶
<pb:KR4h0161_WYG_033-20b>¶
幕下郎官安穩無從來不奉一行書固知貧病人須棄¶
能使韋郎跡也疎¶
　　奉和軍城早秋¶
秋風嫋嫋動髙旌玉帳分弓射鹵營已收滴博雲間戍¶
更奪蓬婆雪外城¶
　　絶句¶
堂西長笋别開門塹北行椒却背村梅熟許同朱老喫¶
松髙擬對阮生論¶
<pb:KR4h0161_WYG_033-21a>¶
欲作魚梁雲復湍因驚四月雨聲寒青溪先有蛟龍窟¶
竹石如山不敢安¶
兩箇黄鸝鳴翠栁一行白鷺上青天忩含西嶺千秋雪¶
門泊東呉萬里船¶
　　漫成¶
江月去人只數尺風燈照夜欲三更沙頭宿鷺聮拳靜¶
船尾跳魚撥剌鳴¶
　　䕫州歌¶
<pb:KR4h0161_WYG_033-21b>¶
中巴之東巴東山江水開闢流其間白帝髙為三峽鎮¶
䕫州險過百牢闗¶
赤甲白鹽俱刺天閭閻繚繞接山巔楓林橘樹丹青合¶
複道重樓錦繡懸¶
瀼東瀼西一萬家江北江南春冬花背飛鶴子遺瓊蘂¶
相趂鳬雛入蔣芽¶
東屯稻畦一百頃北有澗水通青苗晴浴狎鷗分處處¶
雨隨神女下朝朝¶
<pb:KR4h0161_WYG_033-22a>¶
蜀麻呉鹽自古通萬斛之舟行若風長年三老長歌裏¶
白晝攤錢髙浪中¶
　　解悶¶
草閣柴扉星散居浪翻江黒雨飛初山禽引子哺紅果¶
溪女得錢留白魚¶
商湖離别下揚州憶上西陵故驛樓為問淮南米貴賤¶
老夫乗興欲東流¶
一辭故國十經秋每見秋𤓰憶故丘今日南湖采薇蕨¶
<pb:KR4h0161_WYG_033-22b>¶
何人為覓鄭𤓰州¶
沈范早知何水部曹劉不待薛郎中獨當省署開文苑¶
兼泛滄浪學釣翁¶
李陵蘇武是吾師孟子論文更不疑一飯未曽留俗客¶
數篇今見古人詩¶
復憶襄陽孟浩然清詩句句盡堪傳即今耆舊無新語¶
漫釣槎頭縮頸鯿¶
陶冶性靈在底物新詩改罷自長吟孰知二謝將能事¶
<pb:KR4h0161_WYG_033-23a>¶
頗學隂何苦用心¶
不見髙人王右丞藍田丘壑漫寒藤最傳秀句寰區滿¶
未絶風流相國能¶
先帝貴妃今寂寞荔枝還復入長安炎方每續朱櫻獻¶
玉座應悲白露團¶
憶過瀘戎摘荔枝青楓隠映石逶迤京中舊見無顔色¶
紅顆酸甜只自知¶
翠𤓰碧李沉玉甃赤梨蒲萄寒露成可憐先不異枝蔓¶
<pb:KR4h0161_WYG_033-23b>¶
此物姢姢長逺生¶
側生野岸及江蒲不熟丹宫滿玉壺雲壑布衣駘背死¶
勞生重馬翠眉須¶
　　承聞河北諸道節度入朝歡喜口號絶句¶
社稷蒼生計必安蠻夷雜種錯相干周宣漢武今王是¶
孝子忠臣後代看¶
鳴玉鏘金盡正臣修文偃武不無人興王㑹靜妖氛氣¶
聖壽宜過一萬春¶
<pb:KR4h0161_WYG_033-24a>¶
抱病江天白首郎空山樓閣暮春光衣冠是日朝天子¶
草奏何時入帝鄉¶
東逾遼水北滹沲星象風雲喜共和紫氣闗臨天地濶¶
黄金臺貯俊賢多¶
李相將軍擁薊門白頭雖老赤心存竟能盡說諸侯入¶
知有從來天子尊¶
十二年來多戰塲天威已息陣堂堂神靈漢代中興主¶
功業汾陽異姓王¶
<pb:KR4h0161_WYG_033-24b>¶
　　喜聞盗賊蕃㓂揔退口號¶
勃律天西采玉河堅昆碧盌最來多舊隨漢使千堆寳¶
少荅朝王萬匹羅¶
今春喜氣滿乾坤南北東西拱至尊大厯二年調玉燭¶
𤣥元皇帝聖雲孫¶
　　存殁口號¶
席謙不見近彈碁畢耀仍傳舊小詩玉局他年無限笑¶
白楊今日㡬人悲¶
<pb:KR4h0161_WYG_033-25a>¶
　鄭公粉繪隨長夜曹霸丹青已白頭天下何曽有山水¶
　人間不解重驊騮¶
　　　書堂飲既夜復邀李尚書下馬月下賦絶句¶
　湖水林風相與清殘尊下馬復同傾久拚野鶴如霜鬢¶
　遮莫鄰雞下五更¶
　　　江南逢李龜年¶
　岐王宅裏尋常見崔九堂前㡬度聞正是江南好風景¶
　落花時節又逢君¶
<pb:KR4h0161_WYG_033-25b>¶
　¶
　¶
　¶
　¶
　¶
　¶
　¶
御定全唐詩録卷三十三¶
